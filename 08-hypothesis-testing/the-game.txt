 1. Какво е тестване на хипотеза?
 2. Тестване на популационно средно
 3. Тестване на разлика между две популационни средни
 4. Тестване на пропорция от биномно разпределение
 5. Тестване на разлика между пропорции от биномно разпределение

 ***

  Дотук задачата ни бе да разберем какви са характеристиките на дадена
  популация на базата на някаква извадка от тази популация.  Например, предния
  път разбрахме за колко време средно СУСИ отговаря на заявка за взимане на
  избираеми дисциплини.  Сега бихме искали да разберем дали, спрямо нашата
  извадка, дадена хипотеза за характеристиките на популацията е вярна.

  Например, бихме искали да разберем дали средното време за отговор на заявка
  от СУСИ е по-малко от 3.7 секунди.  За да си отговорим на тоя въпрос трябва
  да отхвърлим едно от две твърдения:

    1. Средното време за отговор е 3.7 секунди или повече
    2. Средното време за отговор е по-малко от 3.7 секунди

  Ако отхвърлим първото твърдение, значи че хипотезата ни, че СУСИ отговаря на
  заявка за по-малко от 3.7 секунди, е вярнa.

  Ако отхвърлим второто твърдение, значи че СУСИ отговаря на заявка за 3.7
  секунди или повече.

  Тези две твърдения се наричат хипотези.  Първото твърдение се нарича нулева
  хипотеза и обозначава твърдението, което желаем да опровергаем.  Второто 
  твърдение се нарича алтернативна хипотеза и обозначава твърдението, което
  желаем да приемем.

  Нека ги означим по този начин:

    H_0: mu >= 3.7 => mu = 3.7 (скоро ще разберем защо)
    H_A: mu < 3.7

  Това са нашите хипотези.  За да решим коя от двете да отхвърлим, е нужно да
  съберем данни.  Нека използваме данните от предишния урок.  Там имахме 100
  замервания със средно 5.7 и стандартно отклонение 8.5.  Извадъчното средно
  на тези замервания се нарича тест-статистика, защото то ни дава някаква
  статистическа оценка на нашите данни.  Това, което искаме да разберем е,
  доколко е вероятно нулевата ни хипотеза да е истина, спрямо тази тест
  статистика.  Благодарение на ЦГТ, можем да видим на колко стандартни
  отклонения лежи извадъчното средно спрямо предположеното популационно средно
  в нулевата хипотеза:

                            mean(X) - 3.7
                      z = ----------------- = 2.34
                           sd(X) / sqrt(n)

  Според нашите измервания, ако mu наистина е 3.7, вероятността да сме
  наблюдавали извадъчното средно 5.5 ще е много малка.  Поради тази причина
  можем да отхвърлим H_0 в полза на H_A.  Всъщност, нека видим каква е
  вероятността да наблюдаваме извадъчно средно 5.5, ако mu е 3.7:

    > pnorm(-2.34)
    > 0.00964187
